---
title: Biografia
---



Sopraano Milla Mäkinen on valmistunut musiikin maisteriksi Sibelius-Akatemiasta laulumusiikin osastolta suuntautumisvaihtoehtonaan laulupedagogiikka. Mäkisen laulunopettajia ovat olleet Sirkku Wahlroos-Kaitila, professori Monica Groop, Aulikki Eerola, Sirkka Parviainen sekä Anna-Clara Groundstroem.

Mäkinen on erikoistunut erityisesti barokkimusiikin tulkitsemiseen. Hän on laulanut Orpheus Muses´ -ryhmän oopperaproduktioissa. Rooleista mainittakoon La Prêtresse (Rameau: Anacréon), Ninfa ja Proserpina (Monteverdi: Orfeo) sekä Melanto (Monteverdi: Odysseuksen paluu). Modernimpaa oopperakirjallisuutta Mäkinen pääsi esittämään Itzam Zapatan säveltämässä Jääkaudessa (Start-up Opera 2016), jossa hän lauloi Ihmisen roolin.

Mäkinen on opiskellut barokkilaulua Juha Karvosen ja Tuuli Lindebergin johdolla. Tärkeimmät vanhan musiikin mestarikurssit ovat Xavier Diaz-Latorre (Metropolia AMK 2011 ja 2014), Maria Cristina Kiehr (Metropolia AMK 2011), John Potter (Sibelius-Akatemia 2012), Dame Emma Kirkby (Sibelius-Akatemia 2014 ja 2015) ja Topi Lehtipuu (Sibelius-Akatemia 2017).

[Barokkiyhtye Detritus](https://www.facebook.com/dtrts/) on vaihtuvakokoonpanoinen yhtye, jonka ovat perustaneet Milla Mäkinen ja  Kaisamaija Uljas. Detrituksella on ollut ilo tehdä yhteistyötä monien nykysäveltäjien kanssa, helmikuussa 2015 yhtye kantaesitti Itzam Zapatan laulusarjan Ludi ja lokakuussa 2015 oli Miika Hyytiäisen pienoisoopperan Hear here kantaesitys Helios Collectiven Toi toi – oopperaklubilla Lontoossa. [Detritus sai Koneen Säätiön #rohkeatekijä -työskentelyapurahan Ave Virgo Ave Vos -projektille.](https://avevirgoavevos.tumblr.com) 


