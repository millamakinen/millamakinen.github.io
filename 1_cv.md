---
title: Biografia
---



Sopraano Milla Mäkinen opiskelee Sibelius-Akatemiassa laulumusiikin osastolla Sirkku Wahlroos-Kaitilan johdolla. Hän on valmis musiikin kandidaatti ja viimeistelee maisteriopintojaan pääaineenaan laulupedagogiikka. Mäkisen aikaisempia opettajia ovat olleet professori Monica Groop, Aulikki Eerola, Sirkka Parviainen-Hiekkapelto ja Anna-Clara Groundstroem.

Mäkinen on tehnyt Paminan roolin Mozartin oopperassa Taikahuilu (Lahden Concis 2010 ja Metsolan Musiikki 2012) ja Giannettan roolin Donizettin oopperassa Lemmenjuoma (Lahden Ooppera ry 2006). Viime aikoina Mäkinen on tehnyt erityisesti barokkioopperaa: hän on laulanut (Metropolia Amk:n produktioissa) Rameaun Anacréonissa La Prêtressen roolin sekä Monteverdin Orfeossa Ninfan ja Proserpinan roolit. Modernimpaa oopperakirjallisuutta Mäkinen pääsi esittämään Itzam Zapatan säveltämässä Jääkaudessa (Start-up Opera 2016), jossa hän lauloi Ihmisen roolin.

Mäkinen lauloi Ensemble Nylandian solistina keväällä 2013 L ́acquan roolin Falvettin Vedenpaisumus!-oratoriossa Il Diluvio Universale. Näyttämöllisten roolien lisäksi Mäkinen on konsertoinut lied-pianisti Maritta Mannerin kanssa Suomessa ja Saksassa. Muista kansainvälisistä esiintymisistä mainittakoon Toi Toi -festivaali Lontoossa syksyllä 2015, jossa Mäkinen esitti luutisti Kaisamaija Uljaksen kanssa Miika Hyytiäisen sävellyksestä Hear Here showcase-version.

Savonlinnan Oopperajuhlakuorossa Mäkinen on laulanut vuosina 2006 - 2011. Kilpailukokemusta hänellä on Timo Mustakallio –laulukilpailuista (2008 sekä 2011), Kangasniemen Laulukilpailuista (2011) ja Helsinki Lied -kilpailuista liedparinaan Jenni Ljung (2015).

Mäkinen on suuntautunut erityisesti vanhan musiikin esittämiseen. Hän aloitti barokkilauluopintonsa Juha Karvosen ja Tuuli Lindebergin johdolla Metropolia AMK:ssa. Päivi Järvion johdolla Mäkinen on laulanut Taideyliopiston The Fairy Queen -projektissa joulukuussa 2012 ja Sibelius-Akatemian barokkilaulukurssilla lukuvuonna 2013 - 2014. Tärkeimmät vanhan musiikin mestarikurssit ovat Xavier Diaz-Latorre (Metropolia AMK 2011 ja 2014), Maria Cristina Kiehr (Metropolia AMK 2011), John Potter (Sibelius-Akatemia 2012) ja Dame Emma Kirkby (Sibelius-Akatemia 2014 ja 2015).

